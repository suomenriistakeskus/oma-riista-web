<p>Metsästyslain mukaan, jos muuta tyydyttävää ratkaisua ei ole, eikä päätös haittaa kyseessä olevan lajin suotuisan
    suojelutason säilyttämistä, voi Suomen riistakeskus myöntää poikkeusluvan riistalintujen ja rauhoittamattomien
    lintujen pyydystämiseen tai tappamiseen niiden rauhoitusaikana seuraavin perustein:
</p>

<ol>
    <li>kansanterveyden ja yleisen turvallisuuden turvaamiseksi;</li>
    <li>lentoturvallisuuden takaamiseksi;</li>
    <li>viljelmille, kotieläimille, metsille, kalavesille ja vesistöille koituvan vakavan vahingon estämiseksi;</li>
    <li>kasviston ja eläimistön suojelemiseksi; tai</li>
    <li>tutkimus- ja koulutustarkoituksessa, kannan lisäämis- ja uudelleenistutustarkoituksessa sekä tehdäkseen
        mahdolliseksi näitä varten tapahtuvan kasvatuksen.
    </li>
</ol>

<p>
    Poikkeuslupa voidaan myöntää seuraavien riistalintulajien osalta: kanadanhanhi, merihanhi, metsähanhi, heinäsorsa,
    tavi, haapana, jouhisorsa, heinätavi, lapasorsa, punasotka, tukkasotka, haahka, alli, telkkä, tukkakoskelo,
    isokoskelo, riekko, kiiruna, pyy, teeri, metso, peltopyy, fasaani, nokikana, lehtokurppa ja sepelkyyhky.
</p>
<p>
    Lisäksi poikkeuslupa voidaan myöntää seuraavien rauhoittamattomien lintulajien osalta: korppi (poronhoitoalueella),
    varis, harakka, naakka, harmaalokki, merilokki, kesykyyhky ja räkättirastas. Rauhoittamattomien lintulajien
    rauhoitusajat löytyvät alla olevasta taulukosta.
</p>

<p><strong>Rauhoittamattomien lintujen pesimäaikaiset rauhoitusajat:</strong></p>
<p>
    korppi:
</p>

<ul>
    <li>poronhoitoalueella 10.4.—31.7.</li>
</ul>
<p>
    varis:
</p>
<ul>
    <li>Pohjois-Pohjanmaan, Kainuun ja Lapin maakuntien alueella 1.5. — 31.7.</li>
    <li>Pohjois-Savon ja Pohjois-Karjalan maakuntien alueella 1.4. — 31.7.</li>
    <li>muualla maassa 10.3. — 31.7.</li>
</ul>

<p>
    harakka:
</p>

<ul>
    <li>Pohjois-Savon, Pohjois-Karjalan, Pohjois-Pohjanmaan, Kainuun ja Lapin maakuntien alueella 10.4. — 31.7.</li>
    <li>muualla maassa 1.4. — 31.7.</li>
</ul>
<p>
    naakka:
</p>

<ul>
    <li>Koko maassa 10.3.–31.7.
</ul>
<p>
    harmaalokki:
</p>
<ul>
    <li>Pohjois-Pohjanmaan, Kainuun ja Lapin maakuntien alueella 1.5. — 31.7.</li>
    <li>Pohjois-Savon ja Pohjois-Karjalan maakuntien alueella 1.4. — 31.7.</li>
    <li>muualla maassa 10.3. — 31.7.</li>
    <li><i>Huom. Harmaalokkikoloniat on rauhoitettu koko vuoden.</i></li>
</ul>

<p>
    merilokki, kesykyyhky ja räkättirastas:
</p>
<ul>
    <li>Pohjois-Pohjanmaan, Kainuun ja Lapin maakuntien alueella 1.5. — 31.7.</li>
    <li>Pohjois-Savon ja Pohjois-Karjalan maakuntien alueella 1.4. — 31.7.</li>
    <li>muualla maassa 10.3. — 31.7.</li>
</ul>

<h4>Poikkeusluvan hakeminen</h4>

<p>Sekä riistalintujen että rauhoittamattomien lintujen poikkeusluvat haetaan ensisijaisesti Oma riista -palvelussa.
    Hakijan on oltava oikeustoimikelpoinen henkilö, yhteisö (esim. rekisteröity yhdistys) tai yritys. Kun kyse on
    vahinkoperusteisesta poikkeusluvasta, vahingonkärsijänä olevan henkilön/tahon tulee ensisijaisesti itse toimia
    luvanhakijana. Poikkeusluvan myöntämisen jälkeen voi luvan saanut sopia sen käytöstä valitsemiensa
    henkilöiden/tahojen kanssa parhaaksi katsomallaan tavalla.
</p>
<p>
    Yhteisön (esim. metsästysseura) tapauksessa Suomen riistakeskus suosittelee, että hakijaksi merkitään yhteisö ja
    hakemuksen yhteyshenkilöksi kyseisen yhteisön sääntöjen mukainen nimenkirjoittaja. Rekisteröimättömien yhteisöjen
    osalta (esim. metsästysseurue) hakijaksi on valittava oikeustoimikelpoinen henkilö. Tämän
    henkilön on oltava sama kuin yhteyshenkilö.
</p>
<p>
    Usean hakijan yhteishakemuksessa on nimettävä yhteisluvan hallinnollinen haltija, jonka on oltava sama kuin
    yhteyshenkilö. Lisäksi tällaisessa hakeuksessa tulee jokaisen osakkaan (vahingonkärsijän) osalta olla esitettyinä
    yhteystiedot sekä hakijana toimivalle henkilölle annettu valtuutus.
</p>
<p>
    Hakijan tulee antaa hakemuksessaan mahdollisimman tarkat tiedot estettävän vahingon suuruudesta ja luonteesta sekä
    vahinkojen estämiseksi tehdyistä toimenpiteistä vahinkoalueella. Hakijan tulee myös selvittää perusteellisesti ne
    syyt, miksi vahinkoa ei voida estää muutoin kuin pyytämällä rauhoitettuja lintuja niiden rauhoitusaikana. Lisäksi
    hakemuksella tulee kuvata mahdollisimman tarkasti kyseisen lintulajin kannan tilaa ja käyttäytymistä
    hakemusalueella. Yhteishakemuksessa selvitys on annettava selkeästi jokaisen osakkaan kohdalta
    yksitellen.
</p>
<p>
    Hakemusalue rajataan hakemuksen oheen liitettävään karttaan. Helpoiten kartta on piirrettävissä Oma riistan
    Alueet-välilehdellä yksityishenkilön näkymässä. Mikäli kartan laatiminen ei ole mahdollista, voidaan hakemusalue
    määritellä myös sanallisesti. Haettavan poikkeuslupa-ajan osalta on tärkeää huomioida, että rauhoittamattomien
    lintujen pesimäaikaiset rauhoitusajat vaihtelevat sekä lajeittain että alueittain.
</p>
<p>
    Poikkeuslupaa riistalinnuille ja rauhoittamattomille linnuille voi hakea määräaikaisena enintään viiden vuoden
    ajaksi. Vuotta pidemmäksi ajaksi määräaikainen poikkeuslupa voidaan myöntää kuitenkin vain:
</p>

<ul>
    <li>pysyvästi perustetulle kohteelle</li>
    <li>eläimistön suojelemisen perusteella</li>
    <li>tutkimusperusteella</li>
    <li>luonnonhoitohankkeen yhteydessä</li>
</ul>

<p>
    Lisäksi poikkeuslupaa on tiettyjen edellytysten täyttyessä mahdollista anoa toistaiseksi voimassa olevaksi
    ajaksi hakeutumalla ilmoitusmenettelyyn. Tarkempaa tietoa ilmoitusmenettelystä löydät alta.
</p>

<p>
    Poikkeusluvat esimerkiksi variksen ja räkättirastaan rauhoituksesta poikkeamiseksi keväälle ja kesälle tulee
    hakea hyvissä ajoin. Suurin osa rauhoittamattomien lintujen poikkeuslupapäätöksistä tehdään alkuvuodesta,
    jolloin hakemusten käsittely voi ruuhkautua. Ennen myönteisen poikkeuslupapäätöksen täytäntöönpanoa on
    yleensä myös odotettava valitusaika, joka on 30 päivää päätöksen tiedoksisaannista. Ennakoitavissa olevissa
    vahinkotilanteissa hakemukset on siis syytä jättää mahdollisimman aikaisin, mielellään 2–2,5 kuukautta ennen
    haetun poikkeuslupa-ajan alkua. Hakemukset käsitellään lähtökohtaisesti siinä järjestyksessä, kun ne ovat
    Suomen riistakeskukseen saapuneet. Olemalla ajoissa liikkeellä pääsee todennäköisimmin vahinkojen torjuntaan heti
    haetun lupa-ajan alusta.
</p>

<h4>Ilmoitusmenettely</h4>

<p>
    Ilmoitusmenettelyyn hakeutuminen, eli toistaiseksi voimassa oleva poikkeusluvan anominen, koskee ainoastaan
    metsästyslain 5 §:ssä tarkoitettujen rauhoittamattomien lintujen pyydystämistä tai tappamista.
    Ilmoitusmenettely voi tulla kyseeseen vain seuraavin metsästyslain mukaisin perustein:
</p>

<ul>
    <li>kansanterveyden ja yleisen turvallisuuden turvaamiseksi</li>
    <li>lentoturvallisuuden takaamiseksi</li>
    <li>viljelmille, kotieläimille, metsille, kalavesille ja vesistöille koituvan vakavan vahingon estämiseksi</li>
</ul>

<p>
    Lisäksi edellytyksenä on, että turvattavan toiminnan luonteen ja laajuuden takia tarve poikkeamiselle on
    säännöllistä, ja kyseessä on jokin seuraavista kohteista:
</p>
<ul>
    <li>ilmailulain (864/2014) 75 §:n 1. kohdassa tarkoitettu lentoasema</li>
    <li>elintarvikelain (23/2006) mukaisesti hyväksytty elintarvikehuoneisto</li>
    <li>jätteidenkäsittelylaitos</li>
    <li>yli 1 hehtaarin suuruinen marja- ja vihannesviljelmä</li>
    <li>turkistarha</li>
    <li>kalanviljelylaitos tai</li>
    <li>tuotantoeläinsuoja</li>
</ul>

<p>
    Ilmoitusmenettelyyn hyväksyttäessä Suomen riistakeskus vahvistaa ne lintulajit, joita ilmoitusmenettely koskee
    sekä asettaa vuosittain metsästettävät enimmäismäärät lajeittain. Suomen riistakeskus voi ilmoitusmenettelyn
    voimassaoloaikana muuttaa päätöksessä määräämäänsä saaliin vuotuista enimmäismäärää lintukannoista,
    lintujen käyttäytymisestä tai karkotus- ja suojauskeinoista saadun uuden selvityksen perusteella.
</p>

<p>
    Kuten määräaikaistenkin poikkeuslupien kohdalla, myös ilmoitusmenettelyyn hyväksytyn toimijan on vuosittain
    tehtävä saalisilmoitus Suomen riistakeskukselle. Suojattavan toiminnan loppumisesta tai merkittävästä muuttumisesta
    on ilmoitettava Suomen riistakeskukselle, joka tekee arvion ilmoitusmenettelyn jatkumisesta.
</p>

<h4>Erityistä hygieniaperusteisista hakemuksista</h4>
<p>
    Hygieniaperusteisissa poikkeuslupahakemuksissa on mukaan liitettävä kunnan terveysviranomaisen lausunto. Tällaisia
    tilanteita ovat esimerkiksi eläinten terveyteen liittyvät vahinkotilanteet tuotanto- ja kotieläintiloilla sekä
    vahinkotilanteet jätteidenkäsittelylaitoksilla ja elintarvikehuoneistoissa. Hygieniaperusteisia poikkeuksia on
    haettu myös erilaisiin varastoihin, tehtaisiin ja pysäköintihalleihin.
</p>
<p>
    Poikkeusluvan hakijan tulee hankkia lausunto kunnan toimivaltaiselta viranomaiselta. Eläinten terveyttä koskevissa
    tilanteissa lausunnonantajina ovat toimineet eläinlääkärit (yleensä kunnaneläinlääkäri) ja ihmisten
    osalta kunnan toimivaltainen terveysviranomainen. Vaatimus perustuu oikeuskäytäntöön, ja se koskee sekä
    määräaikaisia poikkeuslupia että ilmoitusmenettelyä.
</p>

<h4>Kiellettyjen pyyntivälineiden tai -menetelmien käyttäminen</h4>
<p>
    Samalla hakemuksella voidaan myös hakea poikkeuslupaa kyseessä olevien lintulajien pyynnissä muutoin
    kiellettyjen pyyntivälineiden tai -menetelmien käyttämiseen, mikäli se on vahinkojen estämisen kannalta
    tarpeellista. Hakijan tulee perusteellisesti selvittää syyt, miksi haettu poikkeusmenetelmä on tarpeen lintujen
    pyynnissä.
</p>
