<p>Poikkeuslupaa riistalinnuille ja rauhoittamattomille linnuille voi hakea määräaikaisena enintään viiden vuoden
    ajaksi. Vuotta pidemmäksi (mutta enintään viideksi vuodeksi) ajaksi poikkeuslupa voidaan myöntää:
</p>

<ul>
    <li>pysyvästi perustetulle kohteelle</li>
    <li>eläimistön suojelemisen perusteella</li>
    <li> tutkimusperusteella</li>
    <li>luonnonhoitohankkeen yhteydessä</li>
</ul>

<p>
    Lisäksi rauhoittamattomille linnuille voi hakeutua ns. ilmoitusmenettelyyn. Tutustu tarkoin alla oleviin ohjeisiin.
</p>

<p><strong>Rauhoittamattomien lintujen pesimäaikaiset rauhoitusajat:</strong></p>
<p>
    varis, harmaalokki, merilokki, kesykyyhky ja räkättirastas:
</p>
<ul>
    <li>Pohjois-Pohjanmaan, Kainuun ja Lapin maakuntien alueella 1.5.—31.7.</li>
    <li>Pohjois-Savon ja Pohjois-Karjalan maakuntien alueella 1.4.—31.7.</li>
    <li>muualla maassa 10.3.—31.7.</li>
</ul>

<p>
    harakka:
</p>

<ul>
    <li>Pohjois-Savon, Pohjois-Karjalan, Pohjois-Pohjanmaan, Kainuun ja Lapin maakuntien alueella 10.4.—31.7.</li>
    <li>muualla maassa 1.4.—31.7.</li>
</ul>

<p>
    korppi:
</p>

<ul>
    <li>poronhoitoalueella 10.4.—31.7.</li>
    <li>muualla maassa rauhoitettu koko vuoden</li>
</ul>

<p>
    harmaalokkikoloniat:
</p>

<ul>
    <li>koko vuoden</li>
</ul>

<p>
    naakka:
</p>

<ul>
    <li>Rauhoittamaton 1.8.2018 alkaen. Pesimäaikainen rauhoitusaika säädetään erikseen.
</ul>

<h4>Poikkeuslupa</h4>

<p>Poikkeusluvat muun muassa variksen ja räkättirastaan rauhoituksesta poikkeamiseksi keväälle ja
    kesälle tulee hakea hyvissä ajoin. Hakemukset käsitellään lähtökohtaisesti siinä järjestyksessä, kun
    ne ovat Suomen riistakeskukseen saapuneet. Olemalla ajoissa liikkeellä pääset todennäköisimmin
    vahinkojen torjuntaan heti haetun lupa-ajan alusta.
</p>
<p>
    Suurin osa rauhoittamattomien lintujen poikkeuslupapäätöksistä tehdään vuoden kolmen ensimmäisen
    kuukauden aikana. Tällöin hakemusten käsittely voi ruuhkautua. Ennen myönteisen
    poikkeuslupapäätöksen täytäntöönpanoa on myös odotettava valitusaika, joka on 37 vuorokautta.
    Ennakoitavissa olevissa vahinkotilanteissa hakemukset onkin syytä jättää mahdollisimman aikaisin,
    mielellään 2–2,5 kuukautta ennen haetun poikkeuslupa-ajan alkua.
</p>
<p>
    Hakijana tulee ensisijaisesti olla vahingonkärsijän. Hän voi poikkeusluvan saatuaan sopia sen
    käytöstä valitsemiensa henkilöiden kanssa.
</p>
<p>
    Yhteishakemuksessa tulee olla jokaisen osakkaan (vahingonkärsijän) yhteystiedot, selvitys vahingosta
    ja pyydettävien lintujen määrät selkeästi esitettyinä. Lisäksi yhteisluvan osakkailta tulee olla
    hakijana toimivalle henkilölle valtuutus poikkeusluvan hakemiseen. Rekisteröidyn yhdistyksen,
    esimerkiksi metsästysseuran, hakemuksen allekirjoittaa siihen oikeutettu henkilö.
</p>
<p>
    Alue rajataan hakemuksen mukaan liitettävään karttaan. Marjanviljelykohteissa poikkeuslupaa voidaan
    hakea viljelykselle ja sen välittömään läheisyyteen.
</p>
<p>
    Hakijan tulee antaa mahdollisimman tarkat tiedot estettävän vahingon suuruudesta ja luonteesta sekä
    vahinkojen estämiseksi tehdyistä toimenpiteistä. Lisäksi hakijan tulee selvittää syyt, miksi
    vahinkoa ei voida estää muutoin kuin lintuja ampumalla.
</p>

<p><strong>Edellytykset ja ehdot</strong></p>

<p>
    Jos muuta tyydyttävää ratkaisua ei ole eikä päätös haittaa lajin suotuisan suojelutason
    säilyttämistä, 41 §:ssä tarkoitettu poikkeuslupa voidaan myöntää 5 §:ssä tarkoitettujen
    riistalintujen ja rauhoittamattomien lintujen pyydystämiseen tai tappamiseen:
</p>

<ul>
    <li>kansanterveyden ja yleisen turvallisuuden turvaamiseksi;</li>
    <li>lentoturvallisuuden takaamiseksi;</li>
    <li>viljelmille, kotieläimille, metsille, kalavesille ja vesistöille koituvan vakavan vahingon
        estämiseksi;
    </li>
    <li>kasviston ja eläimistön suojelemiseksi; tai</li>
    <li>tutkimus- ja koulutustarkoituksessa, kannan lisäämis- ja uudelleenistutustarkoituksessa sekä
        tehdäkseen mahdolliseksi näitä varten tapahtuvan kasvatuksen. (Metsästyslaki 41 b §)
    </li>
</ul>

<p>
    Tällainen niin sanottu vahinkoperusteinen poikkeuslupa voidaan myöntää seuraavien riistalintulajien
    osalta: kanadanhanhi, merihanhi, metsähanhi, heinäsorsa, tavi, haapana, jouhisorsa, heinätavi,
    lapasorsa, punasotka, tukkasotka, haahka, alli, telkkä, tukkakoskelo, isokoskelo, riekko, kiiruna, pyy,
    teeri, metso, peltopyy, fasaani, nokikana, lehtokurppa ja sepelkyyhky.
</p>

<p>
    Lisäksi poikkeuslupa voidaan myöntää seuraavien rauhoittamattomien lintulajien osalta: korppi
    (poronhoitoalueella), varis, harakka, naakka, harmaalokki, merilokki, kesykyyhky ja räkättirastas.
</p>

<p><strong>Poikkeaminen kiellettyjen välineiden käyttämiseksi</strong></p>
<p>
    Tällä hakemuksella haetaan myös lupaa poiketa muutoin kiellettyjen välineiden tai menetelmien
    käyttämiseen, mikäli se on vahinkojen estämisen kannalta tarpeellista.
</p>

<h4>Ilmoitusmenettely</h4>

<p>
    Ilmoitusmenettely koskee metsästyslain 5 §:ssä tarkoitettujen rauhoittamattomien lintujen (korppi
    (poronhoitoalueella), varis, harakka, naakka, harmaalokki, merilokki, kesykyyhky ja räkättirastas) pyydystämistä tai
    tappamista. Ilmoitusmenettelyyn voidaan hyväksyä toistaiseksi voimassa olevaksi ajaksi.
</p>

<p>

    Ilmoitusmenettely voi tulla kyseeseen metsästyslain 41 b §:n 3 momentin mukaisesti metsästyslain 41 b §:n 1 momentin
    1–3 kohdassa mainituissa tilanteissa:
</p>

<ul>
    <li>kansanterveyden ja yleisen turvallisuuden turvaamiseksi</li>
    <li>lentoturvallisuuden takaamiseksi</li>
    <li>viljelmille, kotieläimille, metsille, kalavesille ja vesistöille koituvan vakavan vahingon estämiseksi</li>
</ul>

<p>
    Ilmoitusmenettelyyn hyväksymisestä tehdään Suomen riistakeskuksessa valituskelpoinen päätös. Ilmoitusmenettelyyn
    hyväksymistä koskevassa harkinnassa on selvitettävä, täyttyvätkö ilmoitusmenettelyyn osallistumisen edellytykset.
</p>

<p>
    Suomen riistakeskuksen on selvitettävä:
</p>
<p>
<ul>
    <li>
        Onko kyseessä metsästyslain 41 b §:n 3 momentissa tarkoitettu kohde:
        <ul>
            <li>ilmailulain (864/2014) 75 §:n 1. kohdassa tarkoitettu lentoasema</li>
            <li>elintarvikelain (23/2006) mukaisesti hyväksytty elintarvikehuoneisto</li>
            <li>jätteidenkäsittelylaitos</li>
            <li>yli 1 hehtaarin suuruinen marja- ja vihannesviljelmä</li>
            <li>turkistarha</li>
            <li>kalanviljelylaitos tai</li>
            <li>tuotantoeläinsuoja</li>
        </ul>
    <li>Onko turvattavan toiminnan luonteen ja laajuuden johdosta tarve poikkeamiselle säännöllistä</li>
    <li>Täyttyykö jokin metsästyslain 41 b §:n 1 momentin 1 –3 kohdan edellytyksistä poikkeamiselle</li>
</ul>
</p>

<p>
    Suomen riistakeskuksen on metsästyslaissa säädetystä ilmoitusmenettelystä annetun valtioneuvoston asetuksen
    (930/2017) mukaisesti ilmoitusmenettelyn edellytyksiä arvioidessaan selvitettävä:
<ul>
    <li>ilmoitusmenettelyn kohteena olevan lintulajin kannan tila suojattavalla alueella, siinä maakunnassa, jossa
        suojattava alue sijaitsee, ja koko valtakunnan alueella
    </li>
    <li>ilmoitusmenettelyn kohteena olevan lintulajin käyttäytyminen alueella, jolla ilmoitusmenettelyä on tarkoitus
        käyttää
    </li>
    <li>tarvittaessa viranomaisten, julkisia hallintotehtäviä hoitavien organisaatioiden ja tutkimuslaitosten tiedot,
        jotka
        liittyvät ilmoitusmenettelyn hakuperusteeseen
    </li>
    <li>karkotus- ja suojauskeinot tai muut vastaavat toimenpiteet, jotka voitaisiin toteuttaa ilmoitusmenettelyn
        sijasta ja
    </li>
    <li>suojattavan kohteen vaikutusalueella sijaitsevat luonnonvaraisten lintujen suojelusta annetun Euroopan
        parlamentin
        ja neuvoston direktiivin 2009/147/EY nojalla Natura 2000 -verkostoon liitetyt alueet sekä niiden suojeltavat
        luontoarvot.
    </li>
</ul>
</p>
<p>
    Suomen riistakeskuksen on sisällytettävä asetuksen 2 §:n 1 momentissa tarkoitetun selvityksen keskeiset tulokset
    ilmoitusmenettelystä tehtävään päätökseen. Suomen riistakeskus voi hyväksymispäätöksessä määrätä vaikutuksellisten
    karkotus- ja suojauskeinojen käytön jatkamisesta. Suomen riistakeskus voi ilmoitusmenettelyn voimassaoloaikana
    muuttaa hyväksymispäätöksessä määräämäänsä saaliin vuotuista enimmäismäärää lintukannoista, lintujen
    käyttäytymisestä tai karkotus- ja suojauskeinoista saadun uuden selvityksen perusteella.
</p>

<p>
    Hyväksymispäätöksessä Suomen riistakeskus vahvistaa ne lintulajit, joita ilmoitusmenettely koskee sekä asettaa
    vuosittain metsästettävät enimmäismäärät lajeittain. <strong>Ilmoitusmenettelyyn hyväksytyn toimijan on vuosittain
    tehtävä
    saalisilmoitus Suomen riistakeskukselle.</strong> Suojattavan toiminnan loppumisesta tai merkittävästä muuttumisesta
    on
    ilmoitettava Suomen riistakeskukselle, joka tekee arvion ilmoitusmenettelyn jatkumisesta.
</p>
