<p>
    Ulkona oleva koira on pidettävä kytkettynä tai siten, että se on välittömästi
    kytkettävissä maaliskuun 1 päivästä elokuun 19 päivään. Velvollisuudesta saadaan
    poiketa, kun muuta kuin ajavaa koiraa käytetään metsästykseen. Kiellosta saadaan
    poiketa myös, kun kanakoiraa tai muuta lintukoiraa koulutetaan rauhoitettuja
    riistaeläimiä niiden lisääntymisaikana häiritsemättä. (Metsästyslaki 51 §)
</p>

<p>
    Koiran kouluttaminen, kokeiden järjestäminen ja irtipito muutenkin vaatii aina myös
    metsästysoikeuden haltijan tai maanomistajan luvan.
</p>

<p>
    Hirvieläinten rauhoituksen estämättä saadaan hirvieläinten metsästykseen käytettävän
    koiran metsästyskokeita järjestää ja tällaista koiraa kouluttaa elokuun 20. päivästä
    joulukuun loppuun. Vastaavasti saadaan muuhun metsästykseen käytettävän koiran
    metsästyskokeita järjestää ja tällaista koiraa kouluttaa elokuun 20. päivästä helmikuun
    loppuun. Koirakokeen ja kouluttamisen tulee tapahtua siten, että rauhoitettuja
    riistaeläimiä ei vahingoiteta. (Metsästyslaki 52 §)
</p>

<p>
    Suomen riistakeskus voi antaa luvan poiketa koiran kiinnipitovelvollisuudesta
    koirakokeen pitämiseksi tai koiran kouluttamiseksi. Koirakokeen ja kouluttamisen
    tulee tapahtua siten, että rauhoitettuja riistaeläimiä ei niiden lisääntymisaikana
    häiritä. Lupia on myönnetty esimerkiksi noutajien ja seisojien vesikokeisiin.
    <ul>
        <li>
            Hakulomakkeessa on taulukko, joka pyydetään täyttämään huolellisesti
            erityisesti vesikokeiden osalta ottaen huomioon vesilintujen
            lisääntymisaikaiset rajoitukset. Asia on ohjeistettu hakulomakkeessa.
            Lisäksi hakijalta pyydetään tietoa liittyen hakemusalueen mahdollisesta
            sijoittumisesta Natura 2000 – verkostoon kuuluvalle alueelle. Suomen
            riistakeskus ei pääsääntöisesti myönnä koe- tai koulutuslupaa tällaiselle
            alueelle, jos kyseessä on erityinen linnustonsuojelualue.
        </li>
        <li>
            Lupaan asetettavalla ehdolla ei myöskään sallita sellaista koulutusta tai
            koemuotoa, jossa toiminnan tarkoituksena on rauhoitettujen riistaeläinten
            tai muiden rauhoitettujen eläinten etsiminen, paikallistaminen, haukuttaminen
            tai ajo tai muu edellisiin verrattava häirintä. Tämä koskee ajanjaksoa
            1.3. – 19.8. lukuun ottamatta pohjoisimpia kuntia (Enontekiö, Inari ja
            Utsjoki), joiden alueella riekon ja kiirunan pyynti on sallittua maaliskuun
            loppuun asti.
        </li>
    </ul>
</p>

<p>
    Suden, karhun, saukon ja ilveksen metsästämiseen käytettävän koiran metsästyskokeiden
    järjestämiseen ja tällaisen koiran kouluttamiseen on oltava Suomen riistakeskuksen
    myöntämä lupa. (Metsästyslain 52 §:n 3 momentti)
    <ul>
        <li>
            Suomen riistakeskuksen tekemän linjauksen mukaisesti tällainen lupa voidaan
            myöntää karhunmetsästykseen käytettäville koirille 20.8.-31.10. välisenä
            aikana. Muiden mainittujen lajien metsästykseen käytettävän koiran osalta
            lupaa ei toistaiseksi ja pääsääntöisesti myönnetä.
        </li>
    </ul>
</p>
