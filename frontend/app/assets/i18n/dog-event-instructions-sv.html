<p>
    Från den 1 mars till den 19 augusti ska hundar som är utomhus hållas kopplade
    eller så att de omedelbart kan kopplas. Avvikelse från skyldigheten får göras då
    andra än drivande hundar används för jakt. Avvikelse från förbudet får även göras
    när hönshundar eller andra fågelhundar dresseras utan att fredat vilt ofredas under
    fortplantningstiden. (Jaktlagen 51 §)
</p>

<p>
    För att dressera en hund, anordna prov och annars hålla en hund okopplad krävs alltid
    tillstånd av jakträttshavaren eller markägaren.
</p>

<p>
    Utan hinder av att hjortdjur fredats får jaktprov för hundar som används för jakt på
    hjortdjur anordnas och sådana hundar dresseras från den 20 augusti till utgången av
    december. På motsvarande sätt får jaktprov för hundar som används för annan jakt
    anordnas och sådana hundar dresseras från den 20 augusti till utgången av februari.
    Hundproven och dressyren ska genomföras så att fredat vilt inte skadas. (Jaktlagen 52 §)
</p>

<p>
    Finlands viltcentral kan ge dispens från skyldigheten att hålla hundar kopplade när
    hundprov anordnas eller hundar dresseras. Hundproven och dressyren ska ske så att
    fredat vilt inte ofredas under sin fortplantningstid. Dispenser har beviljats för till
    exempel vattenprov för apporterande och ställande hundar.
    <ul>
        <li>
            På ansökningsblanketten finns en tabell, som man ombeds fylla i omsorgsfullt i
            synnerhet gällande vattenprov så att begränsningarna under sjöfåglarnas
            fortplantningstid beaktas. På ansökningsblanketten finns anvisningar om saken.
            Dessutom begärs av sökanden information om ansökningsområdet eventuellt är beläget
            på områden som hör till nätverket Natura 2000. Finlands viltcentral beviljar i regel
            inte dispens för prov eller dressyr för ett sådant område, om det är frågan om ett
            särskilt fågelskyddsområde.
        </li>
        <li>
            Med villkoren som ställs i dispensen tillåts inte heller sådan form av dressyr eller
            prov, där avsikten med verksamheten är att söka efter fredat vilt eller andra fredade
            djur, lokalisering, ställande eller drev eller annat till ovanstående jämförbart
            ofredande. Detta gäller för tidsperioden 1 mars – 19 augusti med undantag av de
            nordligaste kommunerna (Enontekiö, Enare och Utsjoki), på vars område fångst av
            dalripa och fjällripa är tillåtet fram till slutet av mars.
        </li>
    </ul>
</p>

<p>
    För ordnande av jaktprov för hundar som används för jakt på varg, brunbjörn, utter och
    lodjur och då sådana hundar dresseras krävs dock Finlands viltcentrals tillstånd.
    (Jaktlagen 52 § 3 mom.)
    <ul>
        <li>
            I enlighet med av Finlands viltcentral gjorda linjedragningar kan ett sådant tillstånd
            beviljas för hundar som används vid björnjakt under tiden 20 augusti – 31 oktober.
            För hundar som används vid jakt på de övriga nämnda arterna beviljas tills vidare och
            i regel inte tillstånd.
        </li>
    </ul>
</p>
