<p>
    Suomen riistakeskus voi metsästysasetuksen mukaan myöntää pyyntiluvan euroopanmajavan metsästykseen. Kanadanmajavan
    metsästykseen ei tarvita pyyntilupaa.
</p>

<p>
    Hakijan on liitettävä pyyntilupaa koskevaan hakemukseen selvitys siitä, millä alueella ja minä ajankohtana
    pyyntilupahakemuksessa tarkoitettua riistaeläinlajia on tarkoitus metsästää. Hakijan on lisäksi Suomen
    riistakeskuksen niin vaatiessa esitettävä selvitys metsästysoikeudestaan pyyntilupahakemusalueella sekä selvitys
    hakemuksessa tarkoitetun riistaeläinlajin kannan suuruudesta.
</p>

<p>
    Pyyntilupa myönnetään enintään haetulle riistaeläinten yksilömäärälle. Jos riistaeläinlajin kannan
    tarkoituksenmukainen hoitaminen sekä metsästyksen tasapuolinen ja tarkoituksenmukainen järjestäminen sitä
    edellyttää, Suomen riistakeskus voi vähentää metsästettävien eläinten määrää haetusta. Lisäksi riistakeskuksen on
    otettava huomioon pyyntilupaa myöntäessään se, että kyseisen riistaeläinlajin aiheuttamat vahingot pysyvät alueella
    kohtuullisina.
</p>

<p>
    Erityisestä syystä pyyntilupaan voidaan asettaa pyyntitapaa tai pyyntialuetta koskevia rajoituksia sekä ottaa
    pyyntilupaan pyydystettävien eläinten ikää ja sukupuolta koskevia määräyksiä.
</p>

<h4>
    Euroopanmajavan kiintiö
</h4>

<p>
    Maa- ja metsätalousministeriö vahvistaa asetuksella enimmäiskiintiön myönnettävälle euroopanmajavamäärälle. Voimassa
    oleva asetus ja siihen liittyvä muistio löytyvät Internetistä hakusanoilla ”asetus pyyntiluvalla sallittavasta
    euroopanmajavan metsästyksestä”.
</p>

<p>
    Euroopanmajavan pyyntilupia haetaan yleensä niin sanotulla yhteisluvalla. Yhteisluvalla monta metsästäjää tai
    metsästysseuraa hakevat yhdessä lupia laajalle alueelle. Suomen riistakeskuksen aluetoimistot vastaavat kysymyksiin
    koskien lupahakua.
</p>

<p>
    Tarkempia ohjeita löytyy riista.fi sivuilta kohdalta Metsästys, lupien hakeminen.
</p>