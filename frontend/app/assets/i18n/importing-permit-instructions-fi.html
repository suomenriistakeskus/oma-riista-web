<p>
    Metsästyslain 42 §:ssä tarkoitetaan
</p>
<p>
    1) vierasperäisellä riistaeläimellä villikania, kanadanmajavaa, tarhattua naalia, kuusipeuraa, saksanhirveä,
    japaninpeuraa, valkohäntäpeuraa ja muflonia sekä kanadanhanhea ja fasaania
</p>
<p>

    2) vierasperäisellä riistaeläinkannalla 5 §:n 1 momentin 1 ja 2 kohdassa tarkoitettuja riistaeläimiä, jotka
    eivät kuulu vierasperäisiin riistaeläimiin ja jotka ovat peräisin muualla kuin Suomessa esiintyvästä
    luonnonvaraisesta kannasta tai Suomen ulkopuolella tarhatusta kannasta.
</p>
<p>
    Metsästyslain 42 §:n mukaan vierasperäisen riistaeläimen ja vierasperäisen riistaeläinkannan tuonti
    Euroopan unionin ulkopuolelta ja Euroopan unionin jäsenvaltiosta sekä niiden laskeminen luontoon on
    kielletty ilman Suomen riistakeskuksen lupaa. Lupa on evättävä, jos toimenpiteestä voi aiheutua haittaa
    luonnolle tai luonnonvaraiselle eläimistölle. Luvassa voidaan antaa määräyksiä siitä, miten maahantuonti ja
    tuonti toisesta jäsenvaltiosta sekä luontoon laskeminen on suoritettava.
</p>
<p>
    Samoja periaatteita sovelletaan vastaavasti Ahvenanmaalta olevan vierasperäisen riistaeläimen ja
    vierasperäisen riistaeläinkannan tuontiin muualle Suomeen ja luontoon laskemiseen siellä.
</p>
<p>
    Haitallisten vieraslajien maahantuonti ja ympäristöön päästäminen on kielletty.
</p>
<p>
    Suomen riistakeskuksen myöntämän luvan lisäksi voit tarvita Suomen ympäristökeskuksen myöntämän
    CITES-luvan tai EU-todistuksen ja/tai Ruokaviraston myöntämän tuontiluvan.
</p>
