<p>
    Suomen riistakeskus voi voimassa olevan metsästysasetuksen mukaan myöntää pyyntiluvan euroopanmajavan metsästykseen.
    Lisäksi pyyntilupa voidaan myöntää peltopyyn metsästykseen muualla kuin Pohjanmaan, Etelä-Pohjanmaan, Keski-Pohjanmaan ja Pohjois-Pohjanmaan maakunnissa.
    Myönnetty pyyntilupa on voimassa enintään vuoden myöntämisajankohdasta lukien.
</p>

<p>
    Hakijan on liitettävä pyyntilupaa koskevaan hakemukseen selvitys siitä, millä alueella ja minä ajankohtana pyyntilupahakemuksessa
    tarkoitettua riistaeläinlajia on tarkoitus metsästää. Hakijan on lisäksi Suomen riistakeskuksen niin vaatiessa esitettävä selvitys
    metsästysoikeudestaan pyyntilupahakemusalueella sekä selvitys hakemuksessa tarkoitetun riistaeläinlajin kannan suuruudesta.
</p>

<p>
    Pyyntilupa myönnetään enintään haetulle riistaeläinten yksilömäärälle. Jos riistaeläinlajin kannan tarkoituksenmukainen hoitaminen
    sekä metsästyksen tasapuolinen ja tarkoituksenmukainen järjestäminen sitä edellyttää, Suomen riistakeskus voi vähentää
    metsästettävien eläinten määrää haetusta. Lisäksi riistakeskuksen on otettava huomioon pyyntilupaa myöntäessään se, että kyseisen
    riistaeläinlajin aiheuttamat vahingot pysyvät alueella kohtuullisina.
</p>

<p>
    Erityisestä syystä pyyntilupaan voidaan asettaa pyyntitapaa tai pyyntialuetta koskevia rajoituksia sekä ottaa pyyntilupaan
    pyydystettävien eläinten ikää ja sukupuolta koskevia määräyksiä.
</p>

<h4>
    Euroopanmajava
</h4>

<p>
    Maa- ja metsätalousministeriö vuosittain vahvistaa asetuksella enimmäiskiintiön myönnettävälle euroopanmajavamäärälle.
    Voimassa oleva asetus ja siihen liittyvä muistio löytyvät Internetistä hakusanoilla ”asetus pyyntiluvalla sallittavasta euroopanmajavan metsästyksestä”.
</p>

<p>
    Euroopanmajavan pyyntilupia haetaan yleensä niin sanotulla yhteisluvalla. Yhteisluvalla monta metsästäjää tai metsästysseuraa
    hakevat yhdessä lupia laajalle alueelle. Suomen riistakeskuksen Satakunnan, Pohjois-Hämeen, Pohjanmaan ja Rannikko-Pohjanmaan aluetoimistot vastaavat kysymyksiin koskien lupahakua.
</p>

<h4>
    Peltopyy
</h4>

<p>
    Pohjanmaan, Etelä-, Keski- ja Pohjois-Pohjanmaan maakuntien alueen ulkopuolella tarvitaan pyyntilupa peltopyyn metsästykseen.
    Mainittujen maakuntien ulkopuolella pyyntilupa peltopyyn luonnonvaraisen kannan metsästämiseen edellyttää vahvaa näyttöä
    metsästyskelpoisesta populaatiosta. Pyyntilupa voidaan kuitenkin myöntää istutetuille linnuille.
</p>