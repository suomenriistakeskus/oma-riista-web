<p>
    Finlands viltcentral kan enligt ikraftvarande jaktförordning bevilja jaktlicens för jakt på europeisk bäver och östersjövikare.
    Därtill kan jaktlicens beviljas för jakt på rapphöns på andra ställen än inom landskapen Österbotten, Södra Österbotten, Mellersta Österbotten och Norra Österbotten.
    En beviljad jaktlicens gäller under högst ett år från den tidpunkt då den beviljats.
</p>

<p>
    Den sökande ska till ansökan om jaktlicens bifoga en utredning om vilket område och vid vilken tidpunkt avsikten är
    att jaga den viltart som nämns i ansökan. Om Finlands viltcentral kräver det, ska sökanden dessutom lämna en utredning
    till Finlands viltcentral om storleken på beståndet av den viltart som nämns i ansökan om jaktlicens.
</p>

<p>
    Jaktllicens beviljas högst för ansökt antal vilt. Kräver en ändamålsenlig vård av beståndet av en viltart samt ett opartiskt
    och ändamålsenligt ordnande av jakten detta, kan Finlands viltcentral fastställa antalet bytesdjur till ett färre antal än det ansökta.
    Dessutom ska viltcentralen vid beviljande av jaktlicens beakta att de skador som förorsakas av viltarten i fråga hålls på en skälig nivå inom området.
</p>

<p>
    Av särskilda skäl kan det i licensen ställas begränsningar i fråga om jaktsätt och jaktområde och tas in villkor om ålder
    och kön på de djur som får fällas.
</p>

<h4>
    Östersjövikare
</h4>

<p>
    Jord- och skogsbruksministeriet fastställer genom förordning årligen den största tillåtna bytesmängden beträffande östersjövikare.
    Den ikraftvarande förordningen och dess promemoria hittas på internet med sökorden "förordning om jakt på östersjövikare som sker med stöd av jaktlicens".
</p>

<p>
    Jaktlicenser för östersjövikare ansöks i allmänhet med så kallad samlicens. I en samlicens ansöker flera jägare
    eller jaktföreningar tillsammans licenser för ett stort område. Finlands viltcenrals regionkontor längs Bottniska viken
    svarar på frågor i anknytning till licensansökningar.
</p>

<h4>
    Europeisk bäver
</h4>

<p>
    Jord- och skogsbruksministeriet fastställer genom förordning årligen den största tillåtna bytesmängden beträffande europeisk bäver.
    Den ikraftvarande förordningen och dess promemoria hittas på internet med sökorden "förordning om jakt på europeisk bäver
    som sker med stöd av jaktlicens".
</p>

<p>
    Jaktlicenser för europeisk bäver ansöks i allmänhet med så kallad samlicens. I en samlicens ansöker flera jägare eller
    jaktföreningar tillsammans licenser för ett stort område. Finlands viltcenrals regionkontor i Satakunta, Norra Tavastland,
    Österbotten och Kust-Österbotten svarar på frågor i anknytning till ansökan om licens.
</p>

<h4>
    Rapphöns
</h4>

<p>
    För jakt på rapphöns på andra ställen än inom landskapen Österbotten, Södra Österbotten, Mellersta Österbotten och Norra Österbotten krävs jaktlicens.
    Jaktlicens för naturligt förekommande rapphöna utanför ovan nämnda landskap förutsätter starkt belägg för förekomsten av en jaktbar population.
    Jaktlicens kan dock beviljas för uppfödda och utplanterade rapphöns.
</p>