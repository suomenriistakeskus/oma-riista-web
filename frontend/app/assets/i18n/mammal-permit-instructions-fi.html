<h3>Poikkeusluvat</h3>
<p>
    Suomen riistakeskus voi metsästyslain 41 §:n mukaan myöntää luvan poiketa metsästyslain 37 §:n ja 38 §:n sekä 50
    §:n 2 momentin mukaisesta rauhoituksesta, kiellosta tai rajoituksesta 41 a §, 41 b § ja 41 c § säädetyin
    edellytyksin.

</p>
<p>
    Valtioneuvoston asetuksella voidaan antaa tarkempia säännöksiä poikkeusluvan myöntämisessä noudatettavasta
    menettelystä, poikkeuslupaan liitettävistä määräyksistä, poikkeusluvan nojalla saadun saaliin ilmoittamisesta ja
    poikkeamisen edellytysten arvioinnista.
</p>

<p>
    Poikkeuslupien nojalla pyydettävän saaliin vuotuista määrää voidaan rajoittaa. Maa- ja metsätalousministeriön
    asetuksella voidaan antaa tarkempia säännöksiä siitä, mitä riistaeläinlajia rajoitus koskee, mikä on suurin sallittu
    saalismäärä, mikä on oltava saalisyksilöiden sukupuoli tai ikä sekä mitä aluetta rajoitus koskee.
</p>
<h3>Poikkeaminen rauhoituksesta</h3>
<p>
    Suomen riistakeskus voi myös muulloin kuin 37 §:n nojalla säädettynä rauhoitusaikana myöntää poikkeusluvan 41 a §:n
    1 momentissa, 41 b §:n 1 momentissa ja 41 c §:n säädetyin edellytyksin riistaeläimen tai rauhoittamattoman eläimen
    tappamiseen tai pyydystämiseen. Valtioneuvoston asetuksella voidaan säätää ajankohdista, jolloin 37 §:n mukaisesta
    rauhoituksesta voidaan poiketa.
</p>
<h3>Poikkeaminen muista kielloista tai rajoituksista</h3>
<p>
    Suomen riistakeskus voi 41 a §:n 1 momentissa, 41 b §:n 1 momentissa sekä 41 c §:ssä tarkoitetuissa tapauksissa
    myöntää luvan myös poiketa 32 §:ssä säädetyistä moottorikäyttöisten kulkuneuvojen käytön rajoituksista, 33 §:ssä
    säädetyistä pyyntivälineitä ja pyyntimenetelmiä koskevista kielloista, 34 §:n nojalla annetun valtioneuvoston
    asetuksen säännöksistä ja 35 §:ssä säädetyistä metsästysaseen kuljettamista koskevista säännöksistä sekä 51 §:n 1
    momentissa säädetystä koiran kiinnipitovelvollisuudesta. Suomen riistakeskus voi myöntää luvan poiketa 32 §:n 2
    momentissa säädetystä moottorikäyttöisten kulkuneuvojen käytön rajoituksesta sekä 35 §:n 3 momentissa säädetyistä
    metsästysaseen kuljettamista koskevista säännöksistä myös silloin, kun hakija on pysyvästi tai pitkäaikaisesti
    liikuntarajoitteinen. (Metsästyslaki 41 a §)
</p>
<h3>Hakemus</h3>
<p>
    Metsästyslain 41 §:ssä tarkoitettua poikkeuslupaa koskevassa hakemuksessa on mainittava poikkeusluvan kohteena oleva
    eläinlaji ja pyydystettävien yksilöiden määrä, jos kyseessä on tietyn yksilön tai tiettyjen yksilöiden pyydystäminen
    tai tappaminen.
</p>
<p>
    Jos hakemus koskee poikkeuslupaa kiellettyjen pyyntivälineiden tai -menetelmien käyttöön, hakijan on esitettävä
    hakemuksessaan syy, jonka vuoksi pyynnissä tarvitaan kiellettyä pyyntivälinettä tai pyyntimenetelmää. Hakemus
    kielletyn välineen tai menetelmän käyttämiseen voidaan käsitellä yhdessä eläimen pyydystämistä tai tappamista
    koskevan poikkeusluvan kanssa.
</p>
<p>
    Suomen riistakeskus voi vaatia, että hakijan on liitettävä riistaeläimiä koskevaan poikkeuslupahakemukseensa
    selvitys metsästysoikeudesta alueella, jolle lupaa haetaan.
</p>
