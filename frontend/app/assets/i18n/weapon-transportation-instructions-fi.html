<p>
    Metsästysasetta tai metsästysjousta ei saa ilman luvallista tarkoitusta tai metsästysoikeuden haltijan suostumusta
    kuljettaa muutoin kuin lataamattomana suojuksessa sellaisella alueella, jolla henkilöllä ei ole metsästysoikeutta
    tai metsästyslupaa. Tämä ei kuitenkaan koske metsästysalueeseen rajoittuvaa yleistä tietä.
</p>

<p>
    Metsästysaseen tai metsästysjousen on ilma-aluksessa, maalla kulkevassa moottorikäyttöisessä ajoneuvossa sekä aluksessa
    ja veneessä moottorin käydessä oltava lataamaton ja sijoitettuna suojukseen tai suojattuun tilaan. Tämä ei kuitenkaan
    koske aseen kuljettamista merialueella 32 §:n 3 momentissa tarkoitetussa tapauksessa.
</p>

<p>
    Metsästysaseen tai metsästysjousen kuljettaminen moottorikäyttöisellä ajoneuvolla maastossa on kielletty. Asetta saa
    kuitenkin kuljettaa maastossa virantoimituksessa oleva henkilö, jolle aseen mukanaolo virantoimituksen laadusta johtuen
    on tarpeen sekä suoritettaessa poliisin pyynnöstä virka- tai virka-aputehtävää.
</p>

<p>
    Edellä 3 momentissa säädetyn kiellon estämättä lataamatonta metsästysasetta tai metsästysjousta saa kuitenkin kuljettaa
    moottorikäyttöisellä ajoneuvolla suojuksessa, suojatussa tilassa tai tilassa, mistä se ei ole välittömästi käytettävissä
    metsästykseen:
</p>

<ol>
    <li>jääpeitteisellä vesialueella;</li>
    <li>maastoliikennelain (1710/1995) 13 §:n mukaisella moottorikelkkareitillä ja maastoon merkityllä kulku-uralla;</li>
    <li>siirryttäessä maastossa vakiintunutta kulku-uraa pitkin tieyhteyttä vailla olevalle majoituspaikalle, majoitusrakennukselle tai kiinteistölle;</li>
    <li>saalista noudettaessa, ja elävänä pyytävää loukkua tai jalkanarua koettaessa; sekä</li>
    <li>kuljetettaessa ampujana toimivaa henkilöä metsästyksenjohtajan ennakkoon osoittamalle ampumapaikalle.</li>
</ol>

<p>
    <strong>
    Lisäksi Suomen riistakeskuksen myöntämällä luvalla saa kuljettaa metsästysasetta tai metsästysjousta moottorikäyttöisellä
    ajoneuvolla maastossa suojuksessa, suojatussa tilassa tai tilassa, mistä se ei ole välittömästi käytettävissä metsästykseen,
    jos kuljetukseen on muu kuin 4 momentissa säädetty hyväksyttävä peruste. Suomen riistakeskus voi asettaa päätöksessään
    aluetta sekä metsästysasetta koskevia tarkempia lupaehtoja.
    </strong>
</p>

<p>
    <strong>
    Suomen riistakeskus voi peruuttaa voimassaolevan 5 momentin mukaisen luvan, jos luvan saaja rikkoo tämän lain tai sen
    nojalla annettuja säännöksiä. Sama koskee olennaista lupaehtojen rikkomista. Peruutetun luvan saajalle ei myönnetä
    samana metsästysvuonna uutta vastaavaa lupaa ennen kuin aiemman luvan peruuttaminen on lainvoimaisesti ratkaistu tai
    peruuttaminen kumotaan.
    </strong>
</p>

<p>
    <strong>
    Mikäli lupaa haetaan poronhoidon perusteella, Suomen riistakeskus edellyttää paliskunnan poroisännän antamaa lausuntoa
    liitettäväksi hakemukseen. Voit liittää sen hakemusvaiheen lopussa olevalla liitä liitetiedostoja –välilehdellä.
    Mikäli poikkeuslupa-alue koskettaa useita paliskuntia, Suomen riistakeskus edellyttää lausunnon jokaiselta
    poikkeuslupa-alueen paliskunnan poroisännältä.
    </strong>
</p>