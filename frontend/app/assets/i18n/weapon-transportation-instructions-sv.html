<p>
    Jaktvapen och jaktbågar får inte annat än oladdade och insatta i fodral transporteras utan lovligt syfte eller utan
    jakträttshavarens samtycke på ett sådant område där den person som transporterar dem inte har jakträtt eller jakttillstånd.
    Detta gäller dock inte allmän väg som gränsar till ett jaktområde.
</p>

<p>
    Jaktvapen och jaktbågar ska i luftfartyg, i motordrivna fordon som rör sig på marken samt i fartyg och båtar vilkas
    motor är i gång vara oladdade och insatta i fodral eller skyddade utrymmen. Detta gäller dock inte transport av vapen
    på havsområde i det fall som avses i 32 § 3 mom.
</p>

<p>
    Det är förbjudet att transportera jaktvapen och jaktbågar i motordrivna fordon i terrängen. En person i tjänsteförrättning
    får dock transportera vapen om hen på grund av tjänsteförrättningen behöver ha vapen med sig eller om en person utför
    ett tjänsteuppdrag eller handräckningsuppdrag på begäran av polisen.
</p>

<p>
    Trots det förbud som föreskrivs i 3 mom. får ett oladdat jaktvapen eller en jaktbåge dock transporteras i ett motordrivet
    fordon i ett fodral, ett skyddat utrymme eller ett utrymme där det inte omedelbart kan användas för jakt, om transporten sker
</p>

<ol>
    <li>på ett istäckt vattenområde,</li>
    <li>på i 13 § i terrängtrafiklagen (1710/1995) avsedda snöskoterleder eller på stråk som utmärkts i terrängen,</li>
    <li>vid förflyttning i terrängen längs ett etablerat stråk till sådana inkvarteringsställen, inkvarteringsbyggnader eller fastigheter som saknar vägförbindelse,</li>
    <li>för att hämta ett jaktbyte och för vittjande av fällor för levandefångst eller fotsnaror, och</li>
    <li>för att föra personer som ska vara skyttar till en skjutplats som jaktledaren i förväg anvisat.</li>
</ol>

<p>
    <strong>
    Dessutom får jaktvapen och jaktbågar transporteras i motordrivna fordon i terrängen i fodral, i skyddat utrymme
    eller i ett utrymme där de inte omedelbart kan användas för jakt med tillstånd av Finlands viltcentral, om det kan
    anses föreligga en annan godtagbar grund för transporten än en grund som avses i 4 mom. Finlands viltcentral får
    i sitt beslut ange närmare tillståndsvillkor i fråga om områden och jaktvapen.
    </strong>
</p>

<p>
    <strong>
    Finlands viltcentral får återkalla ett gällande tillstånd enligt 5 mom., om tillståndshavaren bryter mot denna lag
    eller mot bestämmelser som utfärdats med stöd av den. Detsamma gäller om tillståndshavaren i väsentlig grad bryter
    mot villkoren i tillståndet. Under samma jaktår beviljas inte den vars tillstånd har återkallats något nytt motsvarande
    tillstånd förrän återkallandet har avgjorts genom ett beslut som vunnit laga kraft eller återkallandet har upphävts
    </strong>
</p>

<p>
    <strong>
    Ifall tillståndet gäller renskötares vapentransport, förutsätter Finland viltcentral ett utlåtande från renbeteslagets
    ordförande som bilaga till ansökan. Du kan bifoga den i slutet av ansökningsskedet under mellanbladet bifoga bilaga.
    Ifall dispensområdet gäller flera renbeteslag, förutsätter Finlands viltcentral ett utlåtande från varje ordförande
    i renbeteslagen på dispensområdet.
    </strong>
</p>